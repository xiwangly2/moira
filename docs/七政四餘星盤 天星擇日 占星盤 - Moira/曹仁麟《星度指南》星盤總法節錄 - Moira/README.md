## 曹仁麟《星度指南》星盤總法節錄 - Moira

**曹仁麟《星度指南》星盤總法節錄**

天官五星之學，以星曜化十干，就其六神生剋宜忌之理觀之，與子平法頗相吻合，第星度互躔，所關命理尤切，不明經絡貫串飛來釣起之法，則生剋宜忌，亦無從參證。故治斯學者，必須先知星盤起法，然後按宮所飛政餘，究其頂躔相互關涉，以論吉凶，庶無差忒也。



**星盤起法及看斷要略**

【按：星盤起法從略。】

凡原盤本宮及行限之宮，先看何吉凶星入其宮占本度上（為明頂），次看對宮三方四正（四正較泛），有何吉凶星暗加其上，能對度親切，所關尤大（為暗頂），此以本宮本限為體，看各吉凶星飛來（在本宮本限為飛來），釣起（在對照三方為釣起）為用之法也。又看原盤宮度主星飛出別宮，其所入之宮，所躔之度，與何吉凶星同宮同度，所躔何物，以別吉凶。質言之，即以原盤行限之主星為星（亦曰緯），看其所躔何度，所居何宮，為吉為凶，又看原盤此主星之四同經度上，有何吉凶星，所屬何物，以別吉凶，此又以主星為度（亦曰經），看其所頂何星，如此反履，看此星原盤經緯所關之吉凶星如何，以斷原盤及行限之吉凶，又四同經度最相親切，本度上有星，當論此星之吉凶。如無星，即四同經之度所頂之星，亦關應驗，如羅為財，原盤在奎木度上，現行井斗角同經之度，亦為得財之應。

再看流太歲之支，與本限及他宮（對照三合為緊），有無填沖釣合，如填起吉星之宮則吉，釣起凶星之宮則凶。流太歲之填釣，為看限度之大關鍵，蓋度因太歲填沖而彌動也。又如原流太歲之貴人祿馬刃劫雄雌大小耗各宮，看其是否合限，原流太歲所掌各煞之星，看其有無佔在現行度上，及對沖三合對度上，其現行之度，是否為原流太歲各煞所掌之度，均宜一一詳參。

再看現行之度，屬何化曜及何宮所主，并原流太歲所掌何神煞，即斷其為何事所主吉凶，但如彼旺此衰，則利彼而不利此。如財為水度，原盤水本高強，又無剋制，固主得財，然亦須活論，旺而生者，則應所生（如水旺生木，木為官星，則言并應得官。）旺而剋者，則應所剋（如水旺剋火，火為妻星，則言因得財而喪妻，餘類推。），如不旺，則又當別論。

推月限之法：應以小限宮中起生用，按月逆尋，某月應在某宮，看原盤某宮及三方對照，有何星居此數宮內，即查此星屬何化曜及何宮主，并查原流太歲所掌係何神煞，（原太歲視原盤所推之圖，流太歲查果老星宗按年六甲神煞圖，但流太歲所掌神煞，較切於原太歲。）則此月限星吉應吉，星凶應凶也。

 

**釋經絡貫串守沖關拱八法**

經者；七政之四同經度也，如日有四日度；為房虛昂星，月有四月度；為心危畢張，木有四木度；為角斗奎井，火有四火度；為尾室觜翼，土有四土度；為氐女胃柳，金有四金度；為亢牛婁鬼，水有四水度；為箕壁參軫，假如命主躔星日，吉星躔房虛昂，為同經，雖在隔宮，在天同為一氣，應無不利，反是而為凶曜，害亦如之，餘類推。絡者，對度相通也，即對沖三合二弦六合之謂，而兼及三十度一百五十度，所以立度，即此道理也，一氣相通，最為親切，假如子宮安命躔斗二十一度，吉星躔箕初，氐十六，角八，翼八，星四，井二十六，參七，昂二，奎九，室八，虛八，雖不同宮，卻與斗二十一度相通，故曰絡（即所用量天尺同行相貫串之度。），每宮一度，貫通十二度是也。貫者；命主與吉星同躔在一度也。假如命主躔星日五度，吉星亦躔星日五度是也。串者；命度主前後三度也，假如安命子垣躔虛日四度，吉星躔虛日一二三度，並五六七度是也。守者；本宮正照也，假如命立寅宮，吉星亦在寅宮（同度更佳）。沖者；對宮沖照也。假如命立卯宮，吉星在酉宮（對度更佳）。關者；四正穿照也。假如命立子宮，吉星在卯酉（絡度更佳）。不言午者；為沖照也，拱也，三方釣照也，假如命立午宮，吉星在寅戌（絡度更佳）是也。

又按乾元祕旨云：貫者；他星與命與度共為一星也，如命與度是火，他星即火之類，吉星自亨，凶星自塞。串者；在立命立度之度也。如命是木，他星即躔角斗奎井，度是角，他星即躔角斗奎井之類是。此外尚有拱夾攔截，即兩星拱夾命主，及計羅攔出一星，吉者自吉，凶者自凶。填者；即八字之四柱中有子丑，吉凶星在子丑，有戌亥，吉凶星在戌亥之類是。

 

**看命主及限度要法**

先看命坐何宮，假如命坐巳申宮屬水（此以宮主為例。若論度主為尤切。），須看四水躔何物（謂居我度之星。為剋為生。或凶或吉。并何化曜及何宮主。），此以水為度，看頂何星，又看水起在何宮何度，并與何物同躔，此以水為星，看躔何度，如水命躔土，須看土為何物，所起之宮，是否居強坐實，及是否以輕易重（如命入財垣。為以輕易重。命入閑宮。為以重易輕。）又是否居祿貴長生之地，所占之度，是否登殿廟旺（如水占水度，及水居巳申二宮之類），與我同經之物，是否化曜所掌財官文魁等星，抑或刑囚暗耗等星并刃難等煞。又看土起在何宮何度（如吉星或恩用等星，則喜其居強坐實，凶難等星則反是。但恩難之星所躔被剋制，則亦不能為喜忌也。），又看子丑二土宮何物（看此二宮所掌何神煞。），若論限度亦如之。假如行水度，先看水孛起於何官何度（此即以水為星，看躔何度。），與何物同宮同度，次看四水何物同躔（此即以水為度，看頂何星。），又看二水宮何物（看此二宮所掌何神煞，以斷限度所主之事。）又看太歲沖釣拱合，便以是年何事發動論之（流歲沖釣本限及三合對照頂度之星，均主應驗甚速。），又看流年何星到限，如無星即以原守坐何宮度者應驗。如羅坐奎，限行井斗角是也。（按如羅為財星到限。當言得財。如無星。即但看其度。原盤羅坐奎木度。限行井斗角為奎同經之度。亦當言得財也。）

總之凡看命主度主限度，均須兼星度二者同參，如上述命主度主為水，先以水為星，看躔何度，復以水為度，看頂何星，星即緯也，度即經也。明於經緯頂躔之法，參以生剋喜忌之理，以論命限吉凶，再以流太歲之填沖釣合，以斷本限吉凶事物之發動，則蔑不中矣。

 

**星盤十二宮及行限看斷總法結論**

凡看命，先看何吉凶星與命度之經絡相關，為最緊要，此為看經絡第一法。如無吉凶星與經絡相關，再看本宮有何吉凶星入其宮，曰飛來，如此星正頂度上為明頂，又看對宮三方有何吉凶星入其宮，曰釣起，如此星正頂度上為暗頂，凡明頂暗頂均與命為最有關會，此為看飛釣第二法。又以主星（命主星應論度主，即他宮主星，亦應與命度同絡之度，為其度主。尤切。）起泊何宮為星，看其所躔何度。（凡與此度之四同經度上所頂之星，與此星亦最親切。）再以此主星為度，看其所頂何星，以別吉凶，此為看經緯第三法。（經即度也，緯即星也，看經緯生剋喜忌之關係，正五行論生剋，化曜六神論喜忌。）以上星或度三種看法，尤須先論化曜六神，（即比食財官印。）次論十二宮主所屬，再參原流太歲此星此度所掌神煞，以定何事何物，為吉為凶，又此星此度，原盤經絡頂躔之關係，宮度之強弱旺衰，以及五行化曜之生剋喜忌，均須詳細查看，在靜盤本宮，定十二宮主之休咎，在行限，斷六親事物之應驗，此其大要也。

凡推行限之法，以流太歲關係為最重，看本限是否合流太歲之祿馬貴人刃劫雌雄大小耗之宮，（內以二刃雌雄為緊。）原太歲所掌神煞，亦須同參。又看原流太歲所掌神煞之星，有無占此限度，及對沖三合對宮，有何吉凶星，（頂度尤切）並其行度是否合原流太歲所掌各神煞，至論應驗之法，尤以流太歲之支，與本限宮及對沖三合宮之星，有無填沖釣合為準。緣度因太歲沖釣而彌動，其初入度及將出度之時，尤與尋常不同，故釣起吉星之宮，則吉事速應，沖起凶星之宮，則凶事亦速至也。

又行限上有星，及對沖三合之宮并同絡度上有星，加以流太歲沖釣，固為此吉星之應，即此限度之四同經度，原盤如有星占其度上，加以流太歲沖釣，亦為此星吉凶之應，因四經度在天同為一氣，最為親切之故也。

若推月限之法，看本月限所值之宮，及對沖三合之宮，有何星守照，即以此星所屬化曜六神，及十二宮主所屬，並原流太歲所掌何神煞（流太歲為重）之吉凶論之。

以上所列看斷總法，為參酌各家專書，取其最精最確之看法，作一結論，以便臨看時，得此綱領，較易著手，未可目為泛說而忽視之也。

 

**看斷詳參備要**

命主總宜得時，（如春以木為命主，宮主度主同論。）得地，（如升殿入垣之類。）得宮，（在長生祿貴之鄉。）得度，（躔在吉度，如官躔財度，財躔傷度之類。）尤須朝陽（太陽）近吉，（吉星）或作陽引，（在前曰引）或作陽從，（在後曰從）或有吉神引，或有吉神從，皆主富貴。若凶神引從，便以禍論。如吉凶均不引從，則專看命度之經絡貫串等矣。（如命軫四度，有吉星坐其度上，或在箕壁參與軫四同經度上是。）即命主飛出別宮頂躔之處，與吉星經絡相貫者亦同。又立命之宮，除吉星填沖守釣四法外，其命主尚有拱夾攔截四法，拱夾喜日月或官魁拱夾，攔截指計羅或日月攔出之星，以判吉凶，吉星自吉，凶星自凶。

又命主與吉凶星互相頂躔，如命屬官而頂躔財，命屬財而頂躔食傷皆吉，（頂者；以命為度，有吉星頂其度上。躔者；以命為星，而躔在吉星度上。）但雖命不屬財官，祇須與太陽或財官星互相躔頂，亦為貴格。

凡看命固宜先論十干化曜之六神（即比、食、財、官、印），而神煞亦須兼看，如財官吉矣，而財官或化刃劫的耗，未可作全吉論。又政餘所屬五行生剋亦須辨別。如官躔財度，而官為火星，財屬水曜，則為相剋，亦非全吉。但如財為命主，或壽元星，則所謂星照本家，不為忌也。

田財官福等主星，又化財官，而頂躔吉星，則吉者愈吉。再能與命度同經同絡為尤吉。又凡化曜吉如財官等，則忌其合，（如戊癸甲己相合是。）凶如煞梟等則喜其合。何謂合，如官在子宮，而與官化合之星亦在子宮，對宮亦然，或與官同經同絡之類皆是。

十二宮皆要詳參，先看其宮，有何吉星飛來，三方四正及對宮有何吉星釣起，並本宮坐處，是否旺祿或長生貴人祿馬殿駕之鄉，後看其主星飛出別宮，是否居強坐實，有無吉凶星相伴，並兼看其主其度與吉凶星之經絡貫串。

凡宮為祖，起星為己，各宮好主起不好，非為全吉。若五星本壞，將四餘代用，但吉凶則減半論矣。

凡仇難之星為凶，恩貴之星為吉。若守身守命，須分前後，凶星在前曰背我，背則無憂。在後曰向我，向則必凶。吉星反是。（星逆行而限順尋，若論行限上之星，則在前為向，在後為背。）又仇難星宜居衰弱，而我宜居強威。反此須賴母子二星以援，在本宮及對關加合，以生以救可也。

凡星在對宮曰對照，在三方曰拱照，在四正曰關照，皆為釣起，原守本宮曰飛來，釣吉則吉，飛凶則凶。故推流年行限，及身命官福田財妻子，皆宜察其本官與對拱關三照之吉凶星如何，以論休咎，此以吉凶加合，言其大概。若斷富貴窮通之究竟，非詳參吉凶星與本主之經絡貫串不可。凡行限，總以大限行某度，本宮三方四正對宮遇某星為主。有煞刃者，遇太歲必傷。（必以本年太歲與行限，及三方對宮填沖釣合，方驗。）無煞刃者，雖凶不死。行限在刃度，若頂難星，為刃中帶殺，大凶。原度無難，流難剋之。主破財。行限遇刃剋我度主，亦凶。總之限度之主星，必看當生之強弱，然後以流年之神煞飛沖釣合參看。庶萬無一失。

行限只看限行至何度為準。如限行四土度，則看原盤土起得何經，或土起逢生，（如土躔尾室翼觜四火度，或卯戌二火宮 ）或土起值剋，（如土躔角斗奎井四木度，或居寅亥二木宮）逢生者吉，值剋者凶。又有限主互躔剋彼，限主互躔生他，剋彼者為力損，生他者為泄氣，若限行至剋彼生他之度，皆無益於我。如行限主入垣升殿，則又無所不利矣。且如命立子宮，以土為主，（此以宮主為例。若論度主尤切。）限行斗二入寅，為四角之宮。（由丑入寅為轉角，餘倣此。）又值難宮難度，（木剋土為難。）必然不好。若申上井七度，（對宮對度。）戌上胃二度，午上張十四度，（三合對度。）以上各宮頂度處，如有木星在此度上，（為暗頂。）或有木星正坐斗二度內，（為明頂。）重則必死，輕則刑剋，在男女申宮合來，應主剋子，在戌兄弟宮合來，定剋兄弟，在午妻宮合來，必剋妻，此乃一定之理。倘木難與太陽有關必剋父，與太陰有關必剋母也。論命固當星度互斷，行限又須星度詳參。倘財至此度而旺，子至此度而衰，未必得利而不失子。爵至此度而晦，子至此度而顯，未必不憂其官而喜其子，當活看。（財子爵等星，均指十二宮所主之星為例，若兼化曜為尤切。）如巳命辰金是財，丑土是子，申水是官，行限遇土，先以得子一事言也。如土生旺，得兒之後，敗官立見。（謂土旺剋水。）倘土衰，得子且緩，安見生剋。是以行限當究度屬何物，以五行衰旺坐剋之理而詳參之。又如弄璋隨名繼至，定知文度原是子恩，（行限遇文昌當貴。但子又待文生之，故云繼至。）凶災因妻帶來，須曉妻主即是殺曜。（行限遇妻言得妻，但妻主剋命，故云凶災因妻帶來。）限逢柳，巳命斷難必須先斷財。（柳土剋巳水為難，但財帛在辰屬金，受柳土之生，故先斷財。）度逢氐，丑命言貴更當先言利，（丑命以辰宮為官祿，受氐土之生，故言貴。子宮為財帛，行土度，故先言利也。）臨危遺腹，蓋因命申遇土於胃。（土於胃，難星高強，命主被剋。然申命以辰宮為子，金得旺土生之，故主遺腹。）至凶取剎，又是子命遇木於斗。（木於斗，難星剋主至凶，然財帛在亥宮屬木，故言取利。）又如水躔水度，午命之得財也，（午命以巳宮為財帛。）若非一萬，必有一千。（水數一。）金蹤金宿，申命之養子也，（申命以辰宮為男女。）倘非有四，必須有二。（金數四。減半為二。）季土倘逢戌奎，難以二事而談。（土命限行戌奎為難，但季土得時旺，故無二事可談。）冬水再逢辰亢，又有四端可議。（冬水正旺，限行辰亢受生，故有四端可議。）木屬子而躔鬼限，到此剋子只須一事（木屬手，逢金受剋，不復有生之事，故云一事。）。金為財而演女度，遇之生財亦無兩端（金為財，女土生之，無轉生轉剋之理：故云無兩端。）。然星坐度，依此可斷，而吊星（謂三方四正對照之星。）亦當言之，於是始尊太歲，到此始看年神，沖釣照合，當隨宮分所主而斷之也。（木度無星。須察流年何支。與何宮吉凶星釣合。以對宮三合為緊。遇吉言吉。遇凶言凶。並隨宮分所主而斷。如由男女宮合來。吉者為言得子。凶者為言剋子。餘傲此推之。）

按: 星度指南原文以OCR輸入, 人工修正。