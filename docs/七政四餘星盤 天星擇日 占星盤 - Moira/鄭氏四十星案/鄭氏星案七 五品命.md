## 鄭氏星案七: 五品命

**鄭氏四十星案**

案七: 五品命

戊寅 丙辰 甲寅 乙亥 男命

所喜星格: 命登歲駕 月出艮方 官福夾陽 田財得所

所忌星格: 日月拱刃 水火交戰 妻嗣失躔 諸星稍背

艮方安命。斗標指祿。更喜於三月夜生。蓋月正明。木正盛。而木為宅。月為身。各得其所。初非羅入刃宮。水躔胃度。誠為奇特。由是觀之。祖業雖微。（日羅會垣。）而能革故鼎新。故自卑升高。自有榮宗氣宇。且喜音律。好言詞。一致功名。人在紅雲之上矣。況父母俱存。昆弟無故。妻則斷續其弦。（宮空星陷。）子可招一二。（火被水剋。）以限路推之。往者固不贅。然自三十六至今三四載。軫水度中火勢高。水力乏。見財耗財。得意逆意。丑年既失火。卯年又喪妻。來年尚陰晴未定之間。更當以流年論其動靜。明後載果有遷除。則以謹身節用為祝。四十歲。（丁未）如已斷弦。（喜在未。亡劫對。）又恐虛度熊羆之夢。否則不保雙親。暨子弟。（限度主弱）直至四十三。出軫入翼。步步履春風和氣。其時名益高。祿益厚。但一孛對沖。此數年間。事或轉接。四十六七四十八九歲。惟女子與小人。（孛對金）慎不可親。五十之左右。更許高升。至於五十三四。皆已近羅。猶有得中之失。保疾防耗。節飲食。慎起居。舍此羅喉外。從容進業。官登五品之階。六旬少阻。六十一限行貴地。水金受生。政聲愈顯。六十三四。限遇暮春之木。緣陰幽草勝花時。退步閑居。更享數年乃止。

![img](https://lh6.googleusercontent.com/lNNVPRgqGlKMge3fkx-ANHB_Bty301MywGNGcbB6T3DnA4cuMzQq9xeD8XNMM_q86jLFXwVIYhUQDYiR_chzSHiDFPSWYqenMYTLs6IzYXk=w1280)

按: 鄭氏四十星案原文以OCR輸入, 人工修正, 星曜位置以人工修改, 盡可能跟原圖相近。