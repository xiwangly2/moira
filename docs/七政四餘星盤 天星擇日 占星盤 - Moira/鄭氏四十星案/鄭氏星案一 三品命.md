## 鄭氏星案一: 三品命

**鄭氏四十星案**

案一: 三品命

庚寅 己卯 庚子 丙戌 男命

所喜星格: 火月同輝 福官會聚 名甲居垣 斗旺坐命 木孛符印 妻嗣殿垣

所忌星格: 日月背行 福官臨弱 的刃妻位 土計失躔

命坐旺鄉。身居福地。況火助月之輝。而身益力。土遏水之勢。而水不橫流。且土為命。水為福。火為宮。各得其宜。造化盡美又盡善矣。於中月南日西。土奎計井。故樁庭已寂。雁影分飛。（坐劫度。近孤星土計。兄弟主陷。）金乃妻。木乃子。金以煞居垣。（的刃雌。）木會孛升殿。故婚事重繼。必遇能家之偶。子再三損。（孤與劫對）而生女後之男。然妻亦必重議其姻。而子亦末貽為貴。於本身自少英俊特達。志氣過人遠矣。以限路推之。纔十四五近高貴。（月土是貴人。）獲微名。有凌雲之志。遇乎十九二旬出角入軫。以水土交攻。復有喜中之懼。此後數載。憂慮重重。去歲限交翼火。火月相輝。整家業。立功名。則亦何所不可。尚限水欠高。所以但居是職。未許高陞也。更過一二季。翼火深入。命土賴彼以生成。名必高。祿必厚。惟以今歲流年觀之。猶恐得中之失。保內外。防是非。調血氣。秋末冬初。謹之則吉。來歲春夏之間。亦然。越三旬三十一二入張。於功名分上。著高一著。然不於近歲得男。於此則必生智慧福德之子矣。四十五十皆當榮達。但五十一後。一炁當途。煞木共度。故不可不謹於巖牆之下也。其名已登三品之階。過此更添一旬。

![img](https://lh3.googleusercontent.com/ccVhi_56-Hy6ZgtULa1cq5tCbZ_TnlFvCnBt64dzvdz3gutwivoSE6_T-AtNIE9S68Msgne0yhFaJ_Wp2Yjft8f4fH9avQQtdUS9btbycXpsov3-=w1280)

按: 鄭氏四十星案原文以OCR輸入, 人工修正, 星曜位置以人工修改, 盡可能跟原圖相近。